# Management léčby:

Infuze krystaloidů – ze začátku agresivní – isotonickými roztoky ke korekci dehydratace a k obnovení i.v. objemu (stabilizace oběhu a perfúze tkání), snížení osmolality plasmy.

Dále: Povede ke korekci hematokritu (snížení) a MCV (zvýšení), zvýší se turgor kůže, zvlhčí sliznice, zvýší se TK (110/73 mmHg).

Kontinuální infuze inzulinu k nastartování utilizace glukózy, supresi produkce glukózy játry a inhibici lipolýzy.  Povede to k postupnému poklesu glykémie i k návratu K+ do buněk a poklesu EC K+, stejně jako to zabrání produkci ketolátek. Nutnost pravidelně měřit glykémii, ze začátku klidně á 60 min, následně pak á 6 hodin a při poklesu pod 10mmol/L zvážit převedení do s.c. injekcí dle glykémie před jídlem.

Pokles glykémie musí být postupný – 2,5-4,5 mmol/L za hodinu maximálně!!! Jde o to aby se předešlo rozvoji mozkového edému. Nutná je i pravidelná monitorace iontů – ze začátku i několikrát denně, aby se preventoval shift do hypokalémie. Infuze inzulinu musí být následně při dostatečném poklesu glykémie a kália doplněny i infuze iontů – viz. níže. Cílová glykémie (tj. normální hodnoty) by měla být dosažena postupně během 24 – 48 hodin.

Při nízké kalémii se zahajuje podávání inzulinu až po doplnění hladiny kalia k hodnotám, která se blíží dolní hranici referenčních hodnot (tj. ~ 3,8 mmol/L)

ATB – nejprve empiricky, poté dle citlivosti.

Náhrada iontů: zejména K+ - administrovat opatrně, protože inzulin navodí přesun (shift) K+ do buněk – dle EKG má vstupně změny, které souvisí s vysokou hladinou K+ extracelulárně! Vyčkat normalizace hladin a normalizace EKG – na něm vysoké hrotnaté T (Eiffel tower tvar), i když není přítomna bradykardie…. Může být dáno i lehkou teplotou a hypotenzí! Následně substituovat a zabránit hypokalémii, která má také kardiovaskulární rizika!

Management ABR poruchy: podávání inzulinu s i.v. tekutinami a náhradou elektrolytů a udržováním jejich normálních hodnot povede k postupnému snížení prodkce ketolátek a stabilizaci glykémie a utilizaci glukózy, což navodí i postupnou korekci metabolické acidózy. ASTRUP by se měl provádět alespoň á 6 hodin do normalizace – ideálně arteriální.

Přechod na s.c. inzulin – poučit pacientku, musí režim dodržovat, aby se zabránilo opětovné komplikaci DKA, nutnost sledovat pacientku u diabetologa. Nutno glykémie pravidelně měřit nalačno před jídlem a vysledovat ideální dávky inzulinu, které povedou u pacientky s normalizaci hodnot glykémií. Zvážení kontinuální monitorace pomocí čipu – glukózového senzoru (dnes má na něj nárok každý pacient s DM 1. typu). Pacientka poté může být propuštěna do péče ošetřujícího diabetologa.

Ještě pár poznámek ke kazuistice, které lze studentům pro zajímavost zmínit:

Dříve byla DKA denním chlebem intenzivistů, u DM 1 to byla velmi častá akutní komplikace. S rutinním rozšířením glukometrů pro selfmonitoring její výskyt rapidně klesnul. Další pokles je díky rozšíření glukózových senzorů.

Stále vídáme DKA při primomanifestaci DM1 u dětí. U dospělých moc ne, mají dlouho zachovalou zbytkovou sekreci inzulinu, DM1 se rozvíjí zvolna a manifestuje bez DKA.

U všech věkových kategorií hrozí DKA při zanedbání léčby, jako u této kazuistiky. Rizikovým faktorem je jakékoli interkurentní onemocnění (IMC, viróza…), které vyžaduje přechodné zvýšení dávky inzulinu (patofyziologicky hrají roli stresové hormony a zánětlivé mediátory, které mobilizují zásoby glukózy, zvyšují glukoneogenezi a navozují inzulinovou rezistenci). Zvýšení potřeby inzulinu nespraví pár jednotek – potřebné dávky se zvyšují na 150..200 i více %. Toho se pacienti často obávají, nezvyšují dávky dostatečně, roli hraje i to, že v rámci nechutenství málo jí a bojí si přitom píchat více inzulinu.

Větší riziko DKA je při léčbě inzulinovou pumpou než při aplikaci pery. Pacient s DM1 aplikuje perem jednou denně bazální inzulin, k tomu připichuje před jídly krátkodobý inzulin. Díky bazálnímu inzulinu má v sobě vždy nějakou dávku inzulinu. V pumpě je jen krátkodobě působící inzulin, proto při vytržení kanyly, o kterém pacient neví (např. v noci), glykémie rychle stoupá a rychleji spěje do DKA (nemá v sobě bazální inzulin).

A ještě by se dalo zmínit, že v 10-15% případů je DKA spojená s laktátovou acidózou – zejména při deficitu fosfátů (snížení 2,3-difosfoglycerátu v erytrocytu posouvá disociační křivku Hb doleva).

 Přidala bych i údaj o délce trvání diabetu, aby se dalo diskutovat, zda je renální insuficience akutní jen na podkladě současného stavu nebo může jít o zhoršení již přítomného diabetického onemocnění ledvin. Spíše hyperpnoe. Kussmaulovo dýchání bývá jen lehce rychlejší (lehce přes 20/min), je spíše usilovné a prohloubené. Tachypnoe by mohla být v kombinaci s horečkou, tu ale nemá.  Asi bych definoval Kussmaulovo dýcháníklasicky  jako: hluboké, usilovné, zrychlené, i když u některých pacientů tachypnoe asi nemusí být.