# 5.2 Regulace exprese hepcidinu

Exprese hepcidinu je homeostaticky regulovaná minimálně třemi nezávislými mechanismy (Obrázek HEPCIDIN):

1. Hladinou železa
2. Zánětem
3. Erytropoetickou aktivitou

ad 1) Zvýšená hladina depotního železa vázaného na ferritin i plazmatického železa vázaného na transferrin stimuluje produkci hepcidinu. V reakci na to klesá koncentrace ferroportinu a stoupá objem železa uvnitř enterocytů. Zpětnou vazbou se tak tlumí další přívod železa z potravy internalizací příslušných přenašečů železa na apikální membráně. Naopak při nedostatku železa je syntéza hepcidinu suprimována, čímž se zvýší příjem železa v duodenu a jeho export do krve. Pozitivní korelace mezi hladinou železa a hepcidinu se tak snaží zajistit stabilní plazmatickou koncentraci železa. 

ad 2) Syntéza hepcidinu je dramaticky stimulována v případě zánětu nebo infekce mechanismy, které jsou nezávislé na aktuální koncentraci železa nebo na erytropoetické aktivitě. Role zánětu na homeostázu železa popsána v následující sekci.

ad 3) Zvýšená erytropoetická aktivita je silným supresorem syntézy hepcidinu, neboť silnější produkce erytrocytů je spojena se zvýšenou poptávkou po transferinovém železe (Obrázek ERYTROPOETIN). Bylo prokázáno, že jedna injekce rekombinantního erytropoetinu během 24h dramaticky sníží hladinu hepcidinu. Ukazuje se však, že samotný erytropoetin není přímým regulátorem exprese hepcidinu. Souvisejícím negativním regulátorem syntézy hepcidinu je také hypoxie. Přesný mechanismus není znám a existuje hypotéza, že její vliv na hladinu hepcidinu je nepřímý a to prostřednictvím zvýšené proliferace erytrocytární řady v reakci na vyplavený erytropoetin.

![imageregulacehepcidinu](imageregulacehepcidinu.png)
**Obrázek HEPCIDIN.** Schématické znázornění role hepcidinu v udržování homeostázy železa. Hepcidin je regulován primárně třemi nezávislými mechanismy: 1) aktuální hladina železa - zvyšuje hladinu hepcidinu, 2) aseptický nebo infekční zánět - zvyšuje hladinu hepcidinu, 3) erytropoetická aktivita - snižuje hladinu hepcidinu.
