# 3. Přenos železa ze střeva do krve

Primární funkcí duodenálních enterocytů není železo skladovat (tuto funkci zastávají především hepatocyty v játrech), ale dopravit jej do krve, prostřednictvím které se železo dále transportuje k buňkám celého těla. Železo je přenášeno z enterocytů do intersticiálního prostoru pouze ve své dvojmocné formě Fe<sup>2+</sup>, z pohotového poolu, prostřednictvím transmembránového přenašeče **ferroportinu (Fpn)**, který se nachází na bazolaterální části plazmatické membrány. Přenašeč je kódován genem SLC40A1 na druhém chromozomu. mRNA kódující Fpn obsahuje na svém nepřekládaném 5’ konci (UTR) tzv. “iron response element” (IRE) - smyčka na mRNA, která funguje jako čidlo koncentrace železa efektivně zajišťující represi translace mRNA v případě, kdy je v buňce železa nedostatek. Mechanickou represi translace způsobí tzv. “iron regulatory proteins” (IRP), které se naváží na IRE smyčku a zablokují tak posun ribozomu podél mRNA. V případě nadkritického množství železa v buňce dojde k destabilizaci interakce mezi IRP a IRE a translace se tak odblokuje. Počet Fpn v membráně je také regulován prostřednictvím **hepcidinu**, klíčového regulačního proteinu v metabolismu železa (viz. dále). Kromě enterocytů je ferroportin rovněž exprimován také v hepatocytech a buňkách monocyto-makrofágového systému, v menší míře pak i v ostatních buňkách. Je zajímavostí, že ferroportin určený pro export železnatých iontů z buňky se nachází i v membráně erytrocytárních prekurzorů, které jsou primárně příjemci železa a fyziologický význam Fpn není znám.

Po průchodu Fe<sup>2+</sup> ferroportinem z enterocytu do subepiteliálního prostoru je železo oxidováno na Fe<sup>3+</sup> prostřednictvím transmembránové Cu-dependentní ferroxidázy **hephestinu (HEPH)**. HEPH je značně homologní s enzymem **ceruloplasmin**, sérovou dehydrogenázou hrající klíčovou roli v metabolismu mědi.

Po převodu železa hephestinem na jeho trojmocnou formu dojde k jeho navázání na hlavní transportní glykoprotein pro železo - **transferin (Tf)**. Jde o komplex ß-globulinu (apotransferin) syntetizovaného v játrech a dvěma atomy železa. Vazba železitých iontů na transferin je pevná, reverzibilní a její afinita klesá se snižujícím se pH (viz. dále). Transferin je jeden z negativních reaktantů akutní fáze a tedy jeho koncentrace mírně klesá v případě akutní zátěže. Hladina transferinu obecně stoupá při nedostatku železa. To však neplatí v případě hypoproteinémie (např. u hepatopatií nebo malnutrice), kdy k vzestupu hladiny transferinu dojít nemusí. Fyziologická saturace transferinu je přibližně 33%, klesá při nedostatku železa a naopak roste v případě přetížení organismu železem, např. u hemochromatózy (viz. dále). Transferin přenáší železo do buněk, které mají na svém povrchu příslušné receptory, primárně hepatocyty a erytroblasty v kostní dřeni.
<div class="w3-row">
<div class="w3-col s5">

**A**
<bdl-pdb-pdbe-molstar molecule-id="6jas" assembly-id="1"></bdl-pdb-pdbe-molstar>
</div>
<div class="w3-col s5">

**B**

![Ferroportin](imagetransferrin.png)</div><div class="w3-col s2">

**Obrázek TRANSFERRIN.** **A.** Molekulární struktura transferinu s 2 navázanými atomy Fe, **B.** Schématické znázornění transferinu, oranžová: apotransferin - proteinová část transferinu, modře: dva navázané ionty Fe<sup>3+</sup>.
</div>
</div>
