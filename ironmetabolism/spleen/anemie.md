<div class="w3-row">
<div class="w3-half w3-center">

Obr. kostní dřeň 3

</div>
<div class="w3-half w3-justify w3-padding">

# Poruchy metabolismu železa v erytropoéze

Anémie charakterizované vysokou sérovou koncentrací železa a vysokou saturací transferinu (tzv. iron-loading anémie) představují heterogenní soubor zděděných a získaných anémií, které se vyznačují neúčinnou erytropoézou, nízkými hladinami hepcidinu, nadměrnou absorpcí železa v duodenu a sekundárním přetížením železem. Příkladem anémií s defektní erytropoézou je sideroblastická anémie, vrozené dyserytropoetické anémie nebo myelodysplastické syndromy nízkého stupně. Diagnostickým znakem sideroblastických anemií je přítomnost hypochromních buňek v periferní krvi a nadbytek železa, resp. prstencových sideroblastů v kostní dřeni. Kumulující se železo v mitochondriích erytroblastů v důsledku abnormální syntézy hemu vytváří prstenec železnatých depozit kolem jádra. Hereditární varianta sideroblastické anémie může být zděděna prostřednictvím pohlavních chromozomů. Jedna forma této nemoci zahrnuje strukturální defekt enzymu ALA syntázy, který katalyzuje první krok v syntéze hemů. Mezi získané příčiny erytroblastické anémie patří především myelodysplázie, myeloproliferativní poruchy, myeloidní leukémie, léčba isoniazidem, abúzus alkoholu a otrava olovem. Sideroblastická anémie může také vzniknout sekundárně u revmatoidní artritidy, karcinomů a megaloblastických a hemolytických anémií.

</div>
</div>