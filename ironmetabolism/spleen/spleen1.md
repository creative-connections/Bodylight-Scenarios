<div class="w3-row">
<div class="w3-half w3-center">

Obr. slezina

</div>
<div class="w3-half w3-justify w3-padding">

# Slezina a makrofágový systém
Protože délka života erytrocytů je přibližně 120 dní, kostní dřeň produkuje více než 200 miliard nových erytrocytů denně, což vyžaduje přibližně 24 mg železa pro syntézu hemu a erytropoézu. Denní příjem železa tak jednoduše nestačí k pokrytí této potřeby a pouze vyvažuje ztráty železa z organismu. Místo toho je tento požadavek zajištěn recyklací železa makrofágy RES, které fagocytují stárnoucí erytrocyty. Ve skutečnosti přibližně 80% plazmatického železa přechází z RES do kostní dřeně. Slezina je hlavním místem recyklace železa, nicméně k částečné recyklaci dochází i v játrech a kostní dřeni. Další funkcí RES je pufrování železa v případě zvýšené sérové koncentrace.

Senescentní erytrocyty vykazují příznaky stárnutí, jako je například snížení pružnosti cytoplazmatické membrány a prezentace fosfatidylserinu na extracelulární straně buněčné membrány. Tyto změny jsou rozpoznány slezinovými makrofágy spouštějícími fagocytózu erytrocytů. Po fagocytóze jsou erytrocyty zavzaty do fagolysozomu (přesněji do endosomu a posléze fůzovány s lysozomem) a degradovány hydrolytickými enzymy a reaktivními formami kyslíku za současného uvolnění hemu. Poté enzym HO-1 (hemoxygenáza-1) v přítomnosti kyslíku katalyzuje rozpad hemu na železnatý ion, oxid uhelnatý a biliverdin, který je dále transformován v bilirubin. Analogická reakce dekompozice hemu probíhá i v cytoplazmě makrofágu po transportu hemu z fagolysozomu do nitra buňky. Uvolněné ionty Fe2+ jsou transportovány z fagolysozomu prostřednictvím makrofágového proteinu-1 (NRAMP1, natural resistance-associated macrophage protein-1) a vstupují do cytoplazmy, kde se stávají součástí labilního poolu železa. NRAMP1 je hydrofobní protein přítomný pouze v monocytech a makrofázích a má 64% identitu aminokyselinové sekvence s DMT1, také známý jako NRAMP2.
</div>
</div>

