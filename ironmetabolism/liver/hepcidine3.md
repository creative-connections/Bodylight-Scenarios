<div class="w3-row">
<div class="w3-half">


<bdl-pdb-pdbe-molstar id="pdb6tce" molecule-id="6tce" hide-controls="true" height="450px" assembly-id="1" visual-style="ball-and-stick;cartoon"></bdl-pdb-pdbe-molstar>

**Obrázek SMAD5 complex s MH1-DNA** 3D molekulární struktura SMAD5 v buněčném jádru, kde moduluje transkripci cílových genů.


</div>
<div class="w3-half w3-padding w3-justify">

# BMP/SMAD signalizační kaskáda

Klíčovým objevem v regulaci hepcidinu je zásadní role signální kaskády BMP/SMAD. BMPs ligandy patřící do nadrodiny transformujícího růstového faktoru β (TGF-β) se váží na receptory serin/threonin-kinázy typu I a II, které fosforylují specifické intracelulární proteiny SMAD (SMAD1/5/8). Fosforylovaný SMAD1/5/8 (pSMAD1/5/8) se váže na běžný mediátor SMAD4 a celý komplex se translokuje do jádra, kde moduluje transkripci cílových genů. Studie prokázaly, že BMP indukovaly expresi hepcidinu v kultivovaných jaterních buněčných liniích a in vivo, u TGF-β tato indukce pozorovaná nebyla. Několik různých BMP signalizuje prostřednictvím aktivace SMAD, avšak pouze BMP6 je endogenní ligand, který moduluje expresi hepcidinu. BMP6 knockoutované myši mají sníženou míru exprese hepcidinu a naopak zvýšenou koncentraci železa v tkáni. Myši s knockoutovaným BMP6 mají nicméně zachovanou schopnost zvyšovat expresi hepcidinu po zánětlivých podnětech. Důležitost signalizace SMAD v regulaci hepcidinu byla prokázána u myší s jaterně specifickým narušením SMAD4. U těchto myší byla pozorována téměř úplná a letální ztráta exprese hepcidinu, myši zemřely na silné přetížení železem ve více tkáních. Je zajímavé, že SMAD4 knockoutované myši nejsou schopné zvýšit expresi hepcidinu v reakci na zatížení železem, což naznačuje, že SMAD4 zprostředkovává reakci hepcidinu na změny v systémových požadavcích na železo. Signalizace přes BMP receptor vede k fosforylaci SMAD1/5/8, která je nutná pro transkripční aktivitu SMAD4. Regulace hepcidinu působením železa a nedostatkem železa koreluje s fosforylací proteinů SMAD1/5/8. U nedostatku železa je pSMAD1/5/8 dramaticky snížen a naopak je podstatně zvýšen v podmínkách přetížení železem.


</div>
</div>
