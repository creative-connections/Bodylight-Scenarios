<div class="w3-row">
<div class="w3-col s12 m6 l6">


![simliver](simliver.png)

</div>
<div class="w3-col s12 m6 l6 w3-padding w3-justify">

# Hypoxická a erytropoetická dráha

Hypoxie je fyziologický stav, který vede k četným adaptivním změnám v genové expresi. Studie prokázaly, že hypoxie potlačuje expresi hepcidinu jak v kultivovaných buňkách, tak u živých myší. Bylo navrženo mnoho mechanismů, které hrají roli při hypoxické represi syntézy hepcidinu. Faktor indukovaný hypoxií (HIF) je hlavním transkripčním faktorem dráhy a je považován za kritický při hypoxií indukované represi hepcidinu. Podle některých studií se HIF váže přímo na promotor hepcidinu a tím blokuje jeho expresi. Existují však i jiné práce, které tento mechanismus působení vyvracejí.

Erytropoéza vede k silné represi hepcidinu. Na několika animálních modelech s indukcí erytropoézy bylo pozorováno významné omezení syntézy hepcidinu. Pokles hepcidinu v séru zvyšuje množství železa potřebného pro erytrocyty v rámci erytropoézy. V experimentálním modelu anémie byly injekce erytropoetinu schopné potlačit expresi hepcidinu navzdory vysokým hladinám IL-6, které hladinu hepcidinu naopak zvyšují (viz. výše). Podobným mechanismem je hypoxie schopna potlačit expresi hepcidinu za podmínek vysokého IL-6. Jedním z mechanismů, kterými erytropoéza potlačuje produkci hepcidinu, je vazba erytropoetinu (EPO) na jeho receptor v hepatocytech, což vede k down-regulaci C/EBPα a represi hepcidinu. C/EBPα je transkripční faktor koncentrovaný primárně v játrech, který je důležitý pro regulaci hepcidinu. Myši s hepatálně specifickou delecí C/EBPα genu mají nízkou hladinu exprese hepcidinu. Během diferenciace erytroblastů jsou navíc vylučovány růstový diferenciační faktor 15 (GDF15) a protein TWGS1, které pravděpodobně mohou inhibovat expresi hepcidinu. Jejich role v represi hepcidinu v rámci erytropoézy je však stále nejasná.


</div>
</div>





